---
title: "3. Gebruik van gegevens en verkrijging van overige gegevens"
categories: algemeen
lang: nl
---

## 3.1 Financiële belangen Yorinf

### 3.1.2 Incasso’s sturen/uitvoeren

_Rechtsgrond b, uitvoering incasso-overeenkomst_  
Voor leden die toestemming hebben gegeven voor het incasseren van gemaakte kosten bij Yorinf, verstuurt Yorinf incassomails naar deze leden. De achternaam, het incassokenmerk, het IBAN, de BIC, de datum van handtekening worden verzonden aan de bank waar Yorinf zaken mee doet.

### 3.1.3 Versturen facturen

_Rechtsgrond b, versturen facturen_  
Als een aankoop gedaan wordt bij Yorinf en er geen toestemming is gegeven voor een incasso, of als dit niet van toepassing is, dan stuurt Yorinf een factuur met de naam en het adres van het lid erop.

### 3.1.4 Doorgifte aan Overleg Studieverenigingen

_Rechtsgrond f, verkrijging van subsidie en beurzen_  
Yorinf komt soms in aanmerking voor subsidies en beurzen die uitgegeven worden via het Overleg Studieverenigingen (OS). Dit zijn bijvoorbeeld subsidies voor studiereisdeelnemers, of beurzen voor commissieleden. Hiervoor heeft het OS soms persoonsgegevens nodig van de leden die betrokken zijn bij deze activiteiten, met het doel om te kunnen verifiëren dat we daadwerkelijk in aanmerking komen. In de meeste gevallen gaat het hier om namen en studentnummers van de deelnemers of leden. Deze gegevens zullen dan ook worden gedeeld met het Overleg Studieverenigingen.

### 3.1.5 Doorgifte aan Exact

_Rechtsgrond f, bijhouden van een digitale financiële boekhouding_  
Yorinf houdt haar boekhouding bij in Exact Online. In het geval leden declaraties doen of facturen ontvangen, zullen van deze leden de voor- en achternamen en de bankrekeningnummers opgeslagen worden in Exact Online. Ook zullen de declaraties en de facturen zelf worden opgeslagen, inclusief de persoonsgegevens die hierin worden vermeld. Ten behoeve van de administratie van de financiën, worden de namen van de commissies namens wie de declaranten hun uitgaven declareren vastgelegd in de declaraties.

## 3.2 Bestuurs- en commissiewerk

Elk lid die vrijwillig besluit toe te treden tot een commissie geeft daarmee expliciete toestemming om hun persoonsgegevens te laten verwerken voor de doelen van deze commissie, beschreven in paragrafen [2.1](#21-ledenadministratie), [2.4](#24-actieve-ledenadministratie), [3.2](#32-bestuurs--en-commissiewerk), [3.3](#33-verwerking-aankopen-en-activiteiten), [3.5](#35-vergaderingen), [3.6](#36-vergaring-van-persoonsgegevens-door-commissies), [3.7](#37-wettelijke-verplichtingen) en [3.9](#39-overige).

### 3.2.1 Publicatie van naam en functie van commissieleden

_Rechtsgrond f, bekendmaken commissieleden_  
Om de commissieleden te bedanken en hun herkenbaarheid te vergroten, worden de namen en bijbehorende functies op de website gepubliceerd.

### 3.2.2 Doorgifte van mailadressen aan Google

_Rechtsgrond f, administratie mailadressen en -aliassen_  
Yorinf heeft het beheer van de mailadressen en -aliassen van actieve leden, commissies en andere groepen uitbesteed aan Google. Yorinf deelt de mailadressen en namen van leden van deze groepen met Google door middel van GSuite.

### 3.2.3 Doorgifte gegevens ten behoeve van gebouwpassen Zilverling

_Rechtsgrond a, gebouwpas aanvragen_  
Mocht een lid een gebouwpas nodig hebben voor de Zilverling, dan vraagt Yorinf deze aan bij de beveiliging van de UT. Voor deze aanvraag zijn het e-mailadres, de naam, het studentnummer en de initialen van het lid nodig. Deze gegevens worden daarbij doorgegeven aan de UT.

### 3.2.4 Publicatie van naam en foto van (oud-)bestuurders

_Rechtsgrond f, herkenbaarheid (oud-)bestuurders_  
Door de jaren heen hebben vele mensen plaats genomen in het bestuur der Yorinf. Yorinf is haar oud-besturen en huidige bestuur dankbaar. Het is daarom, in combinatie met het behoud van de geschiedenis van de vereniging, dat de oud-besturen gepubliceerd worden op de website.

## 3.3 Verwerking aankopen en activiteiten

### 3.3.1 Inschrijfformulieren voor activiteiten

_Rechtsgrond a, uitvoering activiteiten_  
Bij sommige activiteiten is extra informatie nodig om de activiteit goed te laten verlopen. Deze gegevens worden slechts gebruikt voor de uitvoering en de afhandeling van deze activiteit en worden daarna verwijderd.

### 3.3.2 Doorgifte persoonsgegevens aan derden vanwege de aard van activiteiten

_Rechtsgrond a en b, overeenkomstige verplichtingen na expliciete toestemming persoon_  
Vanwege de aard van sommige activiteiten, die al dan niet gedeeltelijk berusten op de verwerking van persoonsgegevens door derden, worden in bepaalde gevallen deze persoonsgegevens gedeeld met externe partijen. Deze persoonsgegevens worden slechts gedeeld na expliciete toestemming van de persoon ten tijde van inschrijving voor de activiteit. De gedeelde informatie zal worden beperkt tot datgene wat strikt noodzakelijk wordt bevonden voor de afgesloten overeenkomst.

### 3.3.3 Opvragen deelnemers van activiteiten door andere leden

_Rechtsgrond f, interne promotie van activiteiten_  
Een lid van Yorinf mag op verzoek bij het bestuur de lijst met namen van personen inzien die ingeschreven staan voor een activiteit. Dit wordt gedaan zodat het lid kan zien of er bekenden aanwezig zullen zijn, en zo zijn beslissing om naar de activiteit te komen beter kan maken. Dit bevordert de promotie van activiteiten binnen Yorinf. De gegevens worden alleen gedeeld na toestemming van het bestuur, de gedeelde informatie wordt beperkt tot de namen van de ingeschreven personen.

### 3.3.4 Publicatie van foto’s van activiteiten

_Rechtsgrond f, interne en externe promotie van activiteiten_  
Bij bijna alle activiteiten van Yorinf worden foto’s gemaakt. De gefotografeerde personen worden niet expliciet bij naam genoemd. De naam van de fotograaf wordt bij de foto's genoemd. De foto’s worden gefilterd door Yorinf en publiek op de website gezet. Foto’s die iets laten zien dat Yorinf niet wil tonen aan externen worden afgeschermd gepubliceerd op de website. Op verzoek van een persoon met een redelijk belang wordt een foto van de website verwijderd.

### 3.3.5 Opslag van aankoopgegevens van (voormalig) leden

_Rechtsgrond c, bewaarplicht financiële administratie_  
De belastingdienst verplicht verenigingen om hun financiële administratie 7 jaar lang te bewaren volgens de fiscale bewaarplicht[<sup>3</sup>](#referenties). Hieronder vallen bij Yorinf onder andere de lidmaatschapskosten, aankopen in de streeplijst, aankopen op borrels, inschrijfkosten voor activiteiten en uitgevoerde incasso's.

### 3.3.6 Doorgifte RFID-codes en student- en/of medewerkersnummers aan Alexia

_Rechtsgrond f, achteraf betalen borrels_  
Als een lid van Yorinf een consumptiemachtiging heeft afgesloten met betrekking tot het incasseren van uitgaven bij borrels dan moeten deze aankopen geregistreerd worden zodat de kosten achteraf kunnen worden geïncasseerd. Voor dit doel gebruiken wij het zelfontwikkelde systeem Alexia. Om hier de aankopen in te registreren geven wij de RFID-codes en student- of medewerkersnummers van het lid door aan deze applicatie. Verwerking van deze gegevens wordt verder afgehandeld in het privacydocument van deze applicatie.

## 3.4 De doelen van Yorinf

### 3.4.1 Verkrijging en opslag van naam bij indienen klacht

_Rechtsgrond f, klachtenbank_  
De leden van Yorinf die een klacht hebben over het onderwijs kunnen deze indienen via de website van Yorinf. Om later terug te kunnen komen op desbetreffende klacht is het noodzakelijk dat de naam van de indiener opgeslagen wordt.

## 3.5 Vergaderingen

### 3.5.1 Verkrijging en opslag van naam in het kader van ALV- en BV-machtigingen en -afmeldingen

_Rechtsgrond c, bewaren machtigingen_  
Als een lid zich voor een vergadering binnen Yorinf afmeldt danwel iemand anders machtigt is Yorinf wettelijk verplicht deze afmeldingen en machtigingen te bewaren.

### 3.5.2 Opslag en publicatie van naamgegevens in ALV-, BV- en commissienotulen

_Rechtsgrond c en f, houden van notulen_  
Van belangrijke vergaderingen bij Yorinf worden notulen gehouden. Bij sommige vergaderingen is dit wettelijk verplicht (ALV en BV), bij andere vergaderingen is dit wenselijk. Deze notulen worden verspreid onder alle of een deel van de leden van Yorinf. De namen van de aanwezigen bij een van deze vergaderingen zullen worden gepubliceerd in deze notulen.

## 3.6 Vergaring van persoonsgegevens door commissies

### 3.6.1 Verkrijging, opslag en publicatie van naam en foto van mensen die schrijven voor verenigingspublicaties

_Rechtsgrond a, expliciete toestemming auteurs verenigingspublicaties_  
Van personen die schrijven voor de verschillende verenigingspublicaties worden naam en foto geregistreerd en, in sommige gevallen, gepubliceerd. Dit doet Yorinf om zowel de auteurs van geschreven stukken publiekelijk te erkennen als een mooie grafische indeling te maken.

## 3.7 Wettelijke verplichtingen

### 3.7.1 Doorgifte van gegevens aan de Gemeente Enschede in het kader van de horecavergunning

_Rechtsgrond c, handhaven horecavergunning_  
De verkoop van drank tijdens borrels van Yorinf valt onder de horecavergunning van de UT. Voor de vergunning moeten alle actieve tappers die tappen in een horecagelegenheid de geboortedatum en naam doorgeven aan de Gemeente Enschede. De geboortedatum, voor- en achternaam van de tappers worden door Yorinf doorgegeven aan het Overleg Studieverenigingen (OS). Het OS geeft deze gegevens vervolgens weer door aan de Gemeente Enschede.

## 3.8 Ereleden en leden van verdienste

### 3.8.1 Publicatie van naam van ereleden en redenen van erelidmaatschappen

_Rechtsgrond f, ‘eren’ ereleden_  
De naam van de ereleden van Yorinf worden publiek op de website gepubliceerd in combinatie met een uitleg waarom desbetreffend lid een erelid is. Dit doet Yorinf om haar ereleden niet te vergeten.

### 3.8.2 Publicatie van naam van leden van verdienste en beschrijving van verdiensten

_Rechtsgrond f, ‘eren’ leden van verdienste_  
De naam van de leden van verdienste van Yorinf worden publiek op de website gepubliceerd in combinatie met een uitleg waarom desbetreffend lid een lid van verdienste is. Dit doet Yorinf om haar leden van verdienste niet te vergeten.

## 3.9 Overige

### 3.9.1 Opslag van persoonsgegevens die voor de originele ingangsdatum van dit document (31-10-2019) in commissie- en/of verenigingsdocumenten terecht zijn gekomen

_Rechtsgrond f, reeds aanwezig archief_  
(Ver) voor het ingaan van de AVG heeft Yorinf alle persoonsgegevens die gebruikt zijn door commissies opgeslagen. Deze persoonsgegevens zijn (digitaal) aanwezig op de commissieschijven van de desbetreffende commissies. Deze documenten zijn aangemaakt voordat de AVG van kracht werd en worden uitsluitend als naslagwerk gebruikt. Vanwege het legaliteitsbeginsel mogen deze documenten daarom ongewijzigd blijven bestaan. Daarnaast kost het buitenproportioneel veel werk om deze documenten allemaal te anonimiseren, dus Yorinf laat deze documenten ook daarom staan. Voorbeelden hiervan zijn secretarieel jaarverslagen, documenten voor studiereizen en almanakken.

### 3.9.2 Ledendatabasecontrolemails sturen

_Rechtsgrond f, jaarlijkse controle van persoonsgegevens_  
Bij de verlenging van een lidmaatschap worden ledendatabasecontrolemails verstuurd aan leden. In deze e-mails worden leden verzocht hun persoonsgegevens te controleren op fouten, bijvoorbeeld veroorzaakt door verjaring of databasefouten. Om correctheid van de persoonsgegevens van het lid te kunnen garanderen, en het recht op rectificatie te vergemakkelijken, is deze jaarlijkse handeling gewenst.

## 3.10 Digitale voorzieningen, Yorinf-website en applicaties

### 3.10.1 Yorinf API

_Rechtsgrond a, decentrale verwerking persoonsgegevens_  
Yorinf stelt een programmeerinterface beschikbaar. Via deze interface kunnen applicaties toegang krijgen tot de persoonsgegevens van een persoon die opgeslagen zijn in systemen van de vereniging. Toestemming voor de verwerking van persoonsgegevens door deze applicaties wordt expliciet gegeven door de persoon bij gebruik van de applicatie en kan op elk moment worden ingetrokken via de website van de vereniging.

### 3.10.2 Yorinf Wiki

_Rechtsgrond f, verenigingsdocumentatie_
Op de wiki van Yorinf wordt documentatie opgeslagen over processen binnen de vereniging. In de wijzigingsgeschiedenis van elke pagina worden de namen van diens auteurs opgeslagen.

### 3.10.3 Verwerkingslogboeken

_Rechtsgrond f, foutherstelling en privacywaarborging_  
Voor verscheidene activiteiten die in de systemen van Yorinf plaatsvinden worden logboeken opgeslagen. Deze logboeken bevatten mogelijk persoonlijke gegevens. Deze logboeken worden gebruikt om vorige versies van onder andere pagina's, documenten of andere velden terug te kunnen zetten in het geval van foutieve gegevens. Ook worden de logboeken gebruikt ter documentatie van operaties op of verwerkingen van een bepaald object.

### 3.10.4 Foutmeldingslogboeken

_Rechtsgrond f, foutherstelling en verhelpen van bugs in programmatuur_  
Veel van onze computersystemen en applicaties houden foutmeldingslogboeken bij, waarin details over foutmeldingen of problemen worden opgeslagen. Deze logboeken bevatten mogelijk persoonlijke gegevens. Deze logboeken worden gebruikt om fouten in onze systemen op te sporen en te verhelpen.

### 3.10.5 Opslagplaatsen van programmeercode en documentatie

_Rechtsgrond a, expliciete toestemming van persoon_  
Bij Yorinf is het mogelijk om als actief lid coderepositories te uploaden naar ons versiebeheerprogramma. Deze repositories kunnen vallen onder een commissie, of onder een persoonlijk account. Door een repository te uploaden wordt expliciete toestemming gegeven voor de verwerking van deze gegevens.

### 3.10.6 Back-ups van persoonlijke bestanden en verenigingsbestanden

_Rechtsgrond f, (nood)herstel computersystemen en gegevens_  
Bij Yorinf worden regelmatig back-ups gemaakt van alle bestanden, databanken, en overige gegevens die op onze computersystemen aanwezig zijn. Deze back-ups bevatten mogelijk persoonlijke gegevens. De back-ups worden gemaakt om in geval van nood deze gegevens terug te kunnen zetten. Deze back-ups worden versleuteld gedeeld met Backblaze (<a href="https://www.backblaze.com">https://www.backblaze.com</a>), en worden opgeslagen in Europa. Voor deze verwerking heeft Yorinf een verwerkingsovereenkomst afgesloten met Backblaze. Back-ups worden maximaal een jaar bewaard.

### 3.10.7 Commissieapplicatie(s)

_Rechtsgrond a, expliciete toestemming persoon_  
Sommige commissies van Yorinf beheren een eigen applicatie of website die ledengegevens verwerken voor de uitvoering van hun doelstelling. Een voorbeeld hiervan is de "SymposIA" applicatie van de symposiumcommissie, die de commissie helpt bij de organisatie van het symposium. Hierbij worden mogelijk persoonlijke gegevens verwerkt. De persoon geeft bij deze applicatie(s) altijd expliciet toestemming voor verwerking zodra de persoon voor het eerst bij deze applicatie(s) inlogt of van deze applicatie gebruik maakt.
